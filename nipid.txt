Mine poodi oma kotiga - olgu see kilekott eelmisest poeskäigust või veelgi parem kui sul on mõni riide- või seljakott.
Kui oma koti kaasavõtmine alatasa ununeb, pane mõni varukilekott autosse või käekotti valmis, et ootamatuteks poekülastusteks oleks kott kohe käepärast.
Eelista kaalu-, mitte eelpakitud kaupa, mis on pahatihti üleliigselt pakendatud.
Puuviljaosakonnas erinevaid puuvilju ostes saad läbi ka ühe kilekotiga, sest ühe koti peale võib kleepida ka mitu hinnakleepsu. Vahel saab ka ilma kilekotita läbi - näiteks kleepides hinnalipiku banaanikobarale.
Osta võimalikult suur kogus toodet korraga (näiteks suuremas pakendis pesupulber, suurem mahlapakk, joogipudel, pudrupakk vms). Niimoodi võidad ka hinnas.
Osta võimalikult vähe valmistoitu (liigsed pakendid!), vaid tee ise süüa, mis on ka oluliselt tervislikum.
Viilutatud toit on viimaste aastatega lisandunud mugavus. Viilutades toitu kodus, vähendate oluliselt pakendijäätmeid. Kas teadsid, et viilutatud toidu (juust, sink vms) maksab veerandi kuni poole võrra rohkem?
Ära osta toitu ebavajalikult suures koguses või tarbetuid toiduaineid. Mõtle läbi, mida kavatsed lähipäevil süüa valmistada, seeläbi tekib vähem sellist prügi, mille pead hiljem ära viskama.
Kasuta prügikottideks vanu kilekotte - säästad spetsiaalsete prügikottide pealt.
Sorteeri pakendid eraldi ja vii pakendikonteinerisse, nii aitad kaasa pakendite taaskasutamisele ning vähendad prügilasse ladestatavate jäätmete hulka.
Eelista ökomärgistatud tooteid - nende tootmisel on tekkinud vähem jäätmeid.
Kasuta alati kui võimalik elektronposti paberi asemel.
Telli e-arved.
Mõtle enne kui „print" nupule vajutad, võimalusel prindi kahepoolselt.
Ebavajaliku reklaami maht postkastis väheneb oluliselt, kui kleebid postkastile Eesti Postist tellitud kleepsu, mis teavitab sellest, et ei soovi saada rämpsposti.
Telli võimalikult vähe ajakirju ja ajalehti. Loe uut infot internetist või laenuta raamatukogust ajakirju koju.
Vanapaber ja papp sorteeri eraldi ja pane vanapaberikonteinerisse, nii läheb see taaskasutusse.
Jõulude või läheneva sünnipäeva eel teavita oma lähedasi enda ja oma väikelaste kingitusesoovist, seeläbi on väiksem võimalus saada ebavajalikke kingitusi, mis seisma jäävad või kohe prügikasti visatakse.
Kingituste tegemisel eelista asjade asemel teenuseid.
Kui sa täpselt ei tea mida kinkida, on hea variant mõne poe kinkekaart kinkida, nii saab kingi saaja ise otsustada millal ja mida tal tarvis osta on. Kinkekaardid kehtivad 6-12 kuud!
Kuid korraldad pidu, siis palu külalistel kindlasti eelnevalt teavitada kes tuleb või mitte ning mõtle hoolega läbi menüü, et vältida liigse toidu valmistamist. Kui toitu siiski palju üle jääb, paki see külalistele kaasa.
Ära kasuta ühekordseid nõusid. Ühekordsed nõud ei ole taaskasutatavad, need ladestatakse prügimäele.
Kui oled sunnitud ühekordseid nõudsid kasutama, siis kleebi topsidele ja taldrikutele kleepsud, et iga külaline oma nõud ära tunneks, nii väldid pidevalt uute taldrikute ja topside kasutusele võtmist.
Ära osta uut mobiiltelefoni, telerit jms tehnikat ainult sellepärast, et vana pole enam moes.
Mõtle hoolega kas vajad uusi riideid, jalanõusid, mööblit jms. Võibolla saad vanadest asjadest hoopis midagi uut ja vahvat teha. Õmble ise vanu riideid moekamaks või lisa aksessuaare. Restaureeritud vana mööbel on huvitavam ja isikupärasem kui uus!
Kui aga ostad uusi asju, siis eelista kvaliteeti!
Kasutuskõlblikke riideid, jalanõusid, kodutehnikat jms mida sa ise enam ei vaja, paku kõigepealt oma sõpradele ja tuttavatele või vii Uuskasutuskeskusesse, Humanasse vms kauplusesse, kust teised neid soodsalt osta saavad.
Kasutuskõlblikke riideid, jalanõusid, mänguasju, raamatuid jms saad ka ise kributurule müüma minna või interneti vahendusel müüa, vahetada või ära anda.
Kaasaskantavates elektroonilistes vidinates (taskulambid, fotokad, CD-mängijad jms) kasuta taaslaetavaid akusid ühekordsete patareide asemel - üks aku on kuni 1000 korda taaslaetav!
Säästulampi kasuta tingimata sellistes ruumides, kus tuli põleb kaua. Säästulamp saavutab oma täisheleduse alles mõneminutilise põlemise järel ning tihe sisse-välja lülitamine lühendab selle pirni eluiga mitmeid kordi.
Kasuta täitepakendeid (kosmeetika, vedelseebid jms).
Eelista puruteed teepakikeste asemel - maitse on ka parem.
Enne kui ostad, mõtle, kas vajad seda asja tingimata endale või on sul seda vaid korraks vaja - ehk on mõistlikum see asi laenutada või kambapeale osta, seda eriti hooajaliste tarvikute puhul (mäesuusad, muruniiduk...). Mõtle kõigile nendele asjadele, mis valdava osa oma ajast kasutuna su keldrinurgas seisavad.
Pudelivee asemel kasuta kraanifiltrit või filterkannu joogivee saamiseks.
Enne kui midagi ära viskad, mõtle, kas seda oleks võimalik parandada, sellest midagi muud teha või see kellelegi teisele anda.
Tea, et kõik see prügi, mis satub „kraanikausialusesse" prügikasti, läheb otse prügimäele ning mitte kunagi taaskasutusse, samas kõik see prügi, mis on sorteeritud (vanapaber, pakendid, ohtlikud jäätmed, elektroonikaromud, riided jm) ja viiakse jäätmejaama, pakendikonteinerisse või mujale avalikku kogumispunkti, läheb valdavalt taaskasutusse.